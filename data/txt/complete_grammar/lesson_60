Pri la kamero.
Bostono, 12/XI/1910.
Brown kaj Ko., Nov-Jorko. Sinjoroj: Vidinte vian reklamon en gazeto al kiu mi abonas, mi skribas por peti ke vi sendu al mi priskribajxon de via kamero nomita "La Infaneto," kiun eble mi deziros provi. Bonvolu ankaux sendi dekduonon da platoj, 6 x 9 centimetrojn, por kiu mi cxi* kune sendas spesmilon kaj duonon. Kun respekto,J. C. Smith.
Nov-Jorko, 18an novembro, 1910.
Kara Sinjoro: Respondante al via estimata letero de la 12a, ni donas cxi sube mallongan priskribajxon de nia bonega fotografilo nomita "La Infaneto." "La Infaneto" kamero havis neesperitan sukceson, kaj estas vendita po miloj da ekzempleroj. Cxie oni unuvocxe lauxdas gxian malgrandan kaj tamen bonegan konstruon, kaj ankaux gxian firman samtempe facilan funkciadon. Gxi ne estas pli granda ol monujo, tial gxi ne bezonas pli multe da spaco ol tiu, kaj povas esti portata kaj uzata treege konvene. La dimensioj de la fermita kamero estas 8 x 5 x 6.5 centimetroj. La pezo, kun objektivo, tri platingoj, kaj malbrila vitro, estas 365 gramoj. "La Infaneto" estas konstruita tute el metalo, kaj kovrita de bonega bovledo. Kiam oni malfermas la aparaton, la objektivo samtempe enfokusigxas, tiamaniere ke la kamero estas preta por uzado post unu sekundo, cxar la objektivfermilo estas cxiam strecxita. Sekve: neniaj preparadoj, nenia prokrasto je la ekfotografado. La negativoj estas klaraj gxis la bordo, kaj tial konvenaj por pligrandigo. Cetere, oni scias ke bona pligrandigo ofte pli kontentigas ol malgranda originalo. Precipe cxe promenoj kaj vojagxoj oni tial volonte preferas la malgrandan "Infaneton," por poste pligrandigi la negativojn. Por la pligrandigo ni fabrikas specialajn taglum-pligrandigajn aparatojn, kies prezoj estas malaltaj (vidu en nia prezaro). Ni ne sxangxis la konstruon de "La Infaneto" de post 1909, cxar gxis nun gxi estas cxiurilate kontentiga. Sole la rapideca reguligo de la momenta fermilo estas plibonigita, cxar ni gxin fabrikas kun speciala auxtomata fermilo, kiu estas arangxita por malfermoj dauxraj, kaj momentaj, je unu sekundo gxis unu centono da sekundo. Esperante ke ni baldaux ricevos mendon de vi, kaj certigante al vi ke ni tre zorge plenumos iun ajn mendon, ni restas. Tre respekte la viaj, Brown & Ko. Per C.