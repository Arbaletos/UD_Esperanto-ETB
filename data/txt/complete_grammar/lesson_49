La krepusko.
Estas tre agrable sidigxi sur la herbon, kaj rigardi la plilongigxantajn ombrojn, en la dauxro de bela somera vespero. La suno grade mallevigxas post la montetoj, la nuboj farigxas bele kolorigitaj, kaj la tuta pejzagxo pli kaj pli beligxas. Malrapide la krepusko anstatauxas la helan sunlumon, kaj fine cxie noktigxas. La krepusko estas la rebrilado de la sunlumo tra la atmosfero, post la mallevigxo de la suno mem, laux la jena maniero: la radioj suprenbriladas, en la aeron super niaj kapoj, en la okcidenta parto de la cxielo. De tie ili rebriladas tiamaniere ke la cxielo lumigxas. Kiam estas iom da nuboj sur la cxielo okcidenta, la sunradioj briladas rekte kontraux ilin, belege kolorigante tiujn nubojn. En tropikaj landoj la krepuskigxo okazas tre rapide. Gxi ne nur komencigxas subite, sed ankaux dauxras tre mallongan tempon. La noktigxo preskaux tuj sekvas la taglumon, kun rimarkinda subiteco. Apenaux komencigxas la krepusko, kiam la subiranta suno sxajnas fali preter la horizonto. Tute male, en landoj treege nordaj, krepuskigxas tre frue en la tago, kaj la krepusko dauxras longan tempon antaux ol la nokto venas. Efektive, en tiuj landoj la krepusko tute anstatauxas la nokton, dum ses monatoj de la jaro. Tie oni havas krepuskon dum la unua duonjaro, kaj la taglumon dum la sekvinta duonjaro. Krepusko dauxranta tiom da tempo estas tiel rimarkinda kiel tago de tia sama longeco. Mi dubas cxu tia dividado de la tempo inter tago kaj malhela nokto estas agrabla, sed oni povas neniel malhelpi gxin. Cxiu tre norda lando havas la saman travivajxon, cxiujare, kaj efektive oni apenaux rimarkas gxin. Pri cxiu plendanto oni nur diras "Li estas nenial malkontenta."