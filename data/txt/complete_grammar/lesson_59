Sirakuzo, la 2an de marto, 1911.
Kara Amiko,
Sendube vin surprizos ricevi leteron skribitan de mi cxe hotelo en cxi tiu urbo, ne tre malproksime de via propra oficejo! Via bofrato, kiun mi okaze renkontis hieraux en la posxtoficejo, donis al mi vian adreson. Gxis nun, mi estas tiel okupata ke mi ne havis la tempon ecx por telefoni al vi. Sed nun mi havas du aux tri minutojn da libera tempo, kaj mi tuj ekkaptas la okazon por skribi letereton, petante ke vi vespermangxu kun mi hodiaux vespere, cxe la hotelo kie, kiel vi vidas, mi logxas de antaux unu tago. (Pardonu, mi petas, "ke" mi finas cxi tiun leteron per krajono, sed mi jxus eltrovis ke restas neniom plu da inko en mia fontanplumo.) Venu je la sesa, se tiu horo estas konvena. Bedauxrinde, mi devos forresti de la hotelo la tutan posttagmezon, pri komercaj aferoj, alie mi vin renkontus cxe la tramvojo, kie haltas la tramveturiloj. Estos plej bone, mi opinias, ke vi iru rekte al mia cxambro, numero 26, kie mi senprokraste vin renkontos, se mi ne estos efektive jam vin atendanta. Ni esperu ke la cxefkuiristo preparos al ni bonan mangxon! Mi esperas ke vi malatentos la falantajn negxerojn, kaj nepre venos, responde al mia iomete subita invito, cxar ni ja havos multe da komunaj travivajxoj por priparoli. Do gxis la baldauxa revido je la vespermangxo!
Kun plej amikaj salutoj, Roberto.
Boston, 13/VII/1911.
Wilson kaj Jones, Nov-Jorko. Estimataj Sinjoroj: Bonvolu sendi al mi per revenanta posxto vian plej novan prezaron. Ni baldaux bezonos iujn novajn meblojn por niaj oficejoj, precipe skribtablojn, tablojn konvenajn por skribmasxinoj, kaj specialajn librujojn, farotajn laux niaj bezonoj. Se viaj prezoj estas konvenaj, ni sendube volos mendi de vi tian meblaron.         Kun respekto,
J. F. Smith, cxe Brown kaj Brown.
Nov-Jorko, 17/VII/1911.
Sinjoro J. F. Smith, cxe Brown kaj Brown, Nov-Jorko. Estimata Sinjoro: Ni havas la honoron sendi al vi en aparta koverto nian plej novan prezaron, al kiu ni petas ke vi donu vian atenton, precipe al pagxoj 15-29. Tie vi trovos priskribitaj niajn plej bonajn oficejajn meblarojn. Ni senpage metos cxiujn acxetitajn meblojn sur la vagonaron, sed kompreneble ni ne pagos la koston de la sendado. Ni plezure fabrikos specialajn librujojn laux viaj bezonoj, kaj volonte ricevos viajn ordonojn pri tio. Niaj prezoj estos kiel eble plej malaltaj. Esperante ke la meblaroj priskribitaj en nia prezaro, kune kun la tie-presitaj prezoj, estos plene kontentigaj, kaj certigante al vi ke ni zorge plenumos cxiun mendon, ni restas,
Tre respekte la viaj,
Wilson kaj Jones.
Bostono, la 27an Majo.
Sinjoro B. F. Brown, Sirakuzo, Nov-Jorka Sxtato. Kara Sinjoro: Vian adreson ni dankas al niaj komunaj amikoj Sinjoroj Miller kaj White, kaj per cxi tio ni permesas al ni proponi al vi niajn servojn por la vendado de tiaj infanludiloj, kiajn vi fabrikas. Ni havas bonegajn montrajn fenestrojn, en nia butiko, preskaux meze de la cxefstrato en la urbo, kaj en nia butiko trovigxas suficxe da grandaj vitramebloj. Tial ni povus tre oportune administri tian aferon. Ni multe gxojos se vi respondos kiel eble plej baldaux, sciigante al ni kiom da procento vi donos, kaj kiajn arangxojn vi volus fari. Ni certigas al vi ke en cxiu okazo ni penos fari nian eblon por via plej bona intereso. Kun alta estimo, D. Rose.