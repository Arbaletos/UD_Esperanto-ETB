La filozofo Sokrato.
Unu el la plej famaj grekaj filozofoj estis nomita Sokrato. Li estis malbela malalta persono, kun senhara kapo kaj dika korpo, sed malgraux tio li estis treege bona, nobla kaj sagxa. Li instruadis per interparolado kun la lernantoj. Kutime li komencis per demando pri io ajn, pri kio la auxskultanto respondos. Fine, la lernanto grade komprenis cxu liaj propraj opinioj pri la afero estas pravaj. Ankoraux nun oni nomas tiun metodon de instruado per la interparolado "la Sokrata metodo." Sokrato diradis tute sen timo cxion, kion li pensis, ecx pri la dioj kaj pri la nekredeblaj rakontoj pri la dioj. Se li ne estus tiel multe klariginta, eble li estus vivinta pli longan tempon. Sed multaj personoj malamis lin, precipe cxar li donis novajn ideojn al la junuloj, kiuj sekve komencis pensi por si mem, anstataux fari tion kion faras cxiu alia. Tial oni akuzis Sokraton en la jugxejo, nomante lin pekanto kaj malbonfaranto, unue, cxar li ne disdonas oferojn al la dioj, due, cxar li enkondukas novajn diojn (cxar li diris ke supernatura vocxo, kiu sendube estis lia nomo por la konscienco, parolis mallauxte cxe lia orelo), trie, cxar li malbonigas la junularon de la urbo. Se li estus konfesinte la kulpon kaj petinte pardonon, tiam la jugxistoj eble estus punintaj lin per nura monpago. Sed li fiere respondis ke efektive li multe plibonigas la junularon, kaj anstataux esti malutila, aux ecx neutila, li treege utilas al la urbo. Li diris ke oni havas nenian rajton puni lin, sed ke, kauxze de sia bonfarado al la urbo, li efektive meritas cxiutagan mangxon senpagan. Tamen, tute ne kompreninte kiel prava Sokrato estas, la jugxistoj mortkondamnis lin. Oni devigis lin trinki la venenon. Iom poste, en la malliberejo, li trankvile adiauxis siajn plorantajn amikojn, kaj akceptinte la venenan trinkajxon, sentime gxin trinkis.