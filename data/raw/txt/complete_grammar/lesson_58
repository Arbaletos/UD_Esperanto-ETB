Aleksandro Granda.
Permesu ke mi diru kelkajn vortojn pri la vivo de Aleksandro Granda, kiu ne estis matura viro sed havis nur dudek jarojn kiam li farigxis regxo. Liaj gepatroj estis tre zorge edukintaj lin, kaj la filozofo Aristotelo, kiun li tre alte estimis, estis unu el liaj instruistoj. Aleksandro firme tenadis sian propran regxolandon, kaj ankaux Grekujon, kiun lia patro estis venkinta; krom tio, li faris militadojn kontraux diversaj fremdaj landoj, unue en Azio, tiam en Afriko, kie li fondis urbon, kaj gxin nomis Aleksandrio. Aleksandrio nepre estis belega ricxa urbo. Tie trovigxis* poste la fama Aleksandria biblioteko. Se gxi ne estus detruita de fajro, en la dauxro de iuj militadoj, ni sendube konus multe pli bone la sciadon de la antikvaj grekoj, kiuj versxajne estis la plej klera popolo iam vivinta en Euxropo. Venkinte Egipton, Aleksandro reiris en Azion, gxis tre orienta kaj suda partoj, venkante cxiujn cxie, kvazaux ili estus la plej malkuragxaj popolacxoj en la mondo. Sed spite cxies petoj li estis obstinacxe nezorgema pri sia sano, kaj subite, ho ve, li mortis pro febro, tricent dektri jarojn antaux Kristo. Se li ne estus tiel frue mortinta, kiel multe li estus eble elfarinta! Li esperis venki Hispanujon, Italujon, kaj, mallongavorte, tiom de la okcidenta mondo kiom li jam posedis de la orienta. Tiam li celis kunigi cxion en unu vastan imperion, kvazaux por fari el la mondo unu grandan familion. Li intencis ke la milionoj da enlogxantoj akceptu komunajn legxojn kaj kutimojn, ecx komunan lingvon, -- kredeble la grekan. Eble li ja havis la kapablecon por fari cxion cxi. Estas pro tio ke oni ofte auxdas la diron "Aleksandro sopiris je aliaj mondoj por venki." Tamen, kiel malgranda estis tiu mondo kiun li konis! La tiamuloj konis nur malgrandan parton de Afriko, de Azio, ecx de Euxropo. Ili sciis nenion pri Anglujo, aux pri la vastaj kontinentoj Auxstralio, norda kaj suda Amerikoj.