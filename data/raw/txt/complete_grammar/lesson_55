La glavo de Damoklo.
Antaux pli multe ol dumil jaroj vivis en Sirakuzo, sur la insulo Sikelio, tre kruela tirano. Li diris al si "Mi estu cxiopova!" Tial li faris multe da militadoj, kaj venkis ne nur barbarajn popolojn, sed ankaux multajn urbojn en Italujo kaj norda Afriko. Detruinte cxion sen kompato, li ordonis "La logxantoj estu vendataj por sklavoj!" Li deziris fari por si, el la venkitaj kaj sklavigitaj popoloj, unu grandan imperion. Sed la urboj cxie, ecx en Grekujo, ne kasxis al li sian grandan malamon al tia tirano. Tial li cxiam timis pri sia vivo, timante ke iu subite mortigos lin. Unufoje Damoklo, amiko de la tirano, diris al li, "Se mi estus tiel ricxa kaj pova kiel via regxa mosxto, mi estus treege felicxa!" La tirano respondis, "Venu al festo cxe mi, se tio placxas al vi, kaj eltrovu cxu mi devus esti felicxa aux ne." "Mi venos tre volonte," ekkriis Damoklo, "kaj mi dankas vian mosxton pro tia afableco!" La tirano gxentile respondis "Ho, estas nenio! Nur ne forgesu la deciditan horon!" Je la gxusta horo Damoklo iris al la festo, kie oni donis al li segxon flanke de la tirano mem. "Mangxu kaj trinku kiom ajn vi volas," konsilis la tirano, "kaj poste ni parolos pri la felicxeco." Damoklo tuj konsentis al tia propono, kaj agis laux la permeso tiel afable donita al li. Mangxante bonegan mangxajxon, kaj trinkante dolcxan vinon, li tute ne enuis cxe la festo. Baldaux la tirano diris "Rigardu supren, kaj vidu gxuste kian felicxecon mi havas!" Supren rigardinte, Damoklo ekvidis akran glavon, antauxe kasxitan al li de kurteno. Subtenate de unu sola haro, la glavo sxajnis kvazaux tuj falonta sur la kapon de Damoklo. "La dioj min helpu!" li ekkriis, forsaltinte de la tablo. Pro la jxus dirita stranga rakonto, oni ankoraux nun nomas la atendadon por io timeginda, kio sxajnas cxiam okazonta sed efektive ne okazas, "la glavo de Damoklo."