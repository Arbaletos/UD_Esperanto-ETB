Sur la vaporsxipo.
Unu el la plezuroj de la kampara vivo konsistas el la multenombraj okazoj por veturi cxien, kien oni volas iri, per kvietaj pitoreskaj vojoj. Ni havas ankoraux unu okazon por plezuro en nia vilagxo, cxar ni povas veturi per vaporsxipo sur la bela lago cxe kies bordo kusxas la vilagxo. Hieraux du kuzinoj venis por viziti cxe ni, kaj tuj post la tagmangxo ni decidis promeni laux tiu pitoreska vojeto al la lago. Kiam ni alvenis al la lago, ni rimarkis ke beleta vaporsxipeto estis jxus forironta. Tial mi acxetis tri biletojn, kaj kiel eble plej rapide ni suriris la sxipeton. La sonoriloj estis jam sonorintaj, kaj tuj post kiam ni transmarsxis la ponteton, de la tero al la planko de la sxipeto, oni forprenis la ponteton. Kelkaj personoj kiuj estis ankoraux sur la tero kuris kun granda rapideco al la ponteto. Ili svingis la brakojn kaj la ombrelojn tre energie, sed la sxipeto ne atendis ecx unu minuton. La personoj sxajnis tre koleraj pro sia malfrueco, kaj ankoraux pli koleraj pro la trankvila foriro de la sxipeto. Cxiu sur la sxipeto ridetis, cxar la koleremo estas cxiam amuza. Tiam cxiu komencis sin amuzi tiel, kiel li deziris. Mi estis kunportinta dikan lanan surtuton, sed pro la varmeco de la vetero mi ne bezonis gxin, kaj lasis gxin sur apuda segxo. Ni atendis kun plezuro por vidi la krutajn montetojn kiuj estos videblaj tuj kiam la sxipeto estos pasinta preter malgranda arbaro. La pitoreskeco de la belaj montetoj estas difektota, cxar grandaj fabrikejoj estas jam konstruataj cxe la montpiedoj. La sxtonoj por la muroj jam kusxas pretaj apude, kune kun grandaj stangoj kaj aliaj pecoj da ligno. Tie oni fabrikos tablojn, segxojn, kaj aliajn meblojn el zorge elektita ligno.