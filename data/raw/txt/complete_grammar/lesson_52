Pri la gravitado.
1. Ofte oni parolas pri la pezeco de diversaj objektoj. Tia pezeco estas kauxzata de la forto kiun oni nomas la gravitado. Pro tiu forto ne nur objektoj sur la tero, sed ankaux la tero mem, havas konatan pezecon, kiun la kleruloj jam antaux longe kalkulis. La suno kaj la luno simile havas pezecon, cxar ili ambaux, same kiel la tero, movigxas laux tiu sama gravitado kiu efektive regas cxiujn el la cxielaj korpoj. Se la gravitado cxesus ekzisti, la riveroj ne plu fluus antauxen en siaj fluejoj. Ne fluante de altaj gxis malaltaj lokoj, la akvo disfluus, aux restus tie, kie ajn gxi okaze estus. Neniom da pluvo falus; kontrauxe, la malsekajxo en la aero ankoraux restus tie, en la formo de densaj mallumaj cxiamaj nuboj. Cxiuj vivaj estajxoj, cxiuj konstruajxoj, efektive cxio, baldaux disflugus de la rapide turnigxanta mondo. Cxiuj cxi nun devas resti sur la tero, tial ke la gravitado restigas ilin cxi tie. Se la gravitado ne plu ekzistus, nenio restus plu sur la tero. La aero mem ne plu cxirkauxus nin, sed gxi ankaux forlasus la mondon, tuj maldensigxinte. La fama angla filozofo Newton estis la unua, kiu studadis la kialon de la falado de objektoj. Li komencis, laux la rakonto, per okaza ekrigardo al falantaj pomoj en sia propra pomarbejo. Antaux tri jarcentoj, li eltrovis ke estas tia forto kia la gravitado, kaj difinis la naturajn legxojn laux kiuj la gravitado sin montras. Cxi tiu forto, kiu restigas cxion sur la tero, estas tamen la kauxzo de nia lacigxado, kiam ni marsxas aux kuras, cxar gxi faras nin pezaj, kaj tial ni ofte deziras halti kaj ripozi. Estas ankaux la malfacileco en la superado de tiu sama forto, kiu faras tiel malfacila la konstruadon de utilaj aersxipoj.