La filozofo Arhximedo.
Eble neniu greka klerulo estis pli fama ol la filozofo Arhximedo. Longe studadinte la problemojn de la geometrio kaj de la fiziko, li faris multe da eltrovoj. Li tiel multe komprenis pri la uzado de la levilo ke oni rakontas la sekvantan rakonteton pri li: Li diris al la regxo Hierono "Kiam oni donos al mi lokon sur kiu mi povos stari, mi mem ekmovos la mondon per mia levilo!" Zorge ekzameninte la ecojn de la sxrauxbo kaj de la cilindro, li elpensis diversajn masxinojn en kiuj sxrauxboj kaj cilindroj estas iamaniere kunigitaj. Uzante unu el tiuj masxinoj, oni povis facile pusxi al la akvo la sxipojn; kiujn antauxe la viroj mem enpusxis en la akvon, kun multe da laboro, aux tiris tien per cxevaloj. Uzante alian masxinon elpensitan de tiu greko, oni povis levi akvon de unu loko al alia. Ankoraux nun oni nomas tian masxinon la "sxrauxbo de Arhximedo." En la dauxro de granda militado kontraux la urbo Sirakuzo, sur la insulo Sikelio, Arhximedo elpensis diversajn masxinojn por helpi la Sirakuzanojn. Vidinte ke la sunlumo rebrilas de spegulo, li faris el speguloj masxinon per kiu li ekbruligis la sxipojn de la malamikoj. Cxi tiuj, ne komprenante kiamaniere* la sxipoj ekbrulis, estis multe timigitaj. Sed ecx helpite de Arhximedo la Sirakuzanoj ne venkis. Post iom da tempo, la malamikoj kaptis kaj tute detruis la urbon Sirakuzon. Nenies domo restis netusxita, kaj centoj da personoj estis mortigataj. Oni ne scias per kia morto Arhximedo mortis, sed eble la malamikoj, iel rekoninte la elpensinton de la spegulmasxino, jxetis lin en la maron aux alimaniere lin mortigis.