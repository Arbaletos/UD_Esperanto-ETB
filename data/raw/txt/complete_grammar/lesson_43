La nesto sur la tendo.
Unufoje iu regxo estis farinta militon kontraux la homoj de lando cxe la bordo de pitoreska rivero. La soldatoj ne venis tien per vaporsxipoj, sed estis konstruintaj ponton trans la rivero, por la veturiloj. Estis necese resti kelkan tempon apud urbo kiun la regxo volis ekataki, kaj li havis grandan tendaron antaux tiu urbo. Unu tagon en la dauxro de la milito, iuj el la soldatoj pasis preter la tendo de la regxo, laux la sxtona vojeto laux kiu ili cxiutage marsxis por gardi la tendaron. Unu el cxi tiuj ekrimarkis ke hirundo estas konstruinta sian neston sur la regxa tendo. Sur la nesto, kiu estis bone konstruita el koto, sidis trankvile la hirundo. Dum la soldatoj svingis la brakojn kaj ekridis unu post la alia, pri la kuragxa birdo, la regxo auxdis ies vocxon. Li elvenis el sia tendo por eltrovi kial la parolantoj faras tiom da bruo, kaj kial ili tiel ekkriis kaj ekridis. Kiam la viroj montris al li la birdon, li diris kun bonhumora rideto, "Tiu hirundo estos mia gasto. Cxiuj el la militistoj certe zorgos de nun pri la hirundo kaj la hirundidoj." Tial la nesto restis netusxata en la dauxro de cxiu batalo. Kelkaj kugloj pasis preter gxi, sed la trankvileco de la birdo dauxris same kiel antauxe. Fine la regxo venkis, per kruelega batalo. Tuj la venkintoj forportis la tendojn, kune kun multaj militkaptitoj. Nur la tendon de la regxo oni lasis tie, cxar la regxo diris ke gxi nun apartenas al la hirundo. Gxi jam estis malnova kaj eluzita, tra kiu la pluvo eniris per multe da truoj. Sed gxi ankoraux staris, gxis iu tago somera kiam la hirundidoj povis jam bone flugi. Tiam la vento subite renversis gxin, kaj gxi ekfalis, kaj kusxis, amaso da cxifonoj, inter multe da kugloj, homaj ostoj, kaj la ceteraj malgajaj postsignoj de ies venko sur la batalejo.