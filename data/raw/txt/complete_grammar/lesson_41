La donaco
Mi volas doni beletan donacon al mia plej juna fratino morgaux, sed ju pli mi pensas pri gxi, des pli malfacile estas decidi pri la afero. Estas duoble malfacile, cxar sxi jam posedas cxiun ludilon kiun oni povas imagi. Cxiu el sxiaj amikoj gxoje donacas al tiel afabla knabino. Tamen mi iris hieraux matene al ludilobutiko, kaj rigardis la ludilojn tie. Multaj konsistis el diversaj pupoj, grandaj kaj malgrandaj, kaj belege vestitaj. Sed mi estas certa ke la fratineto jam posedas suficxe da pupoj--tial mi ne acxetis tian ludilon, kvankam ili estas cxiam interesaj al knabinetoj. Sur unu tablo kusxis cxiaj malgrandaj bestoj, faritaj el ligno, drapo, kaj diversaj materialoj. Estis cxevaletoj, hundetoj, katetoj, kaj flavaj leonetoj. Proksime de tiuj staris malgrandaj brile koloritaj vagonaroj, kiujn oni povis rapide movi, laux la maniero de grandaj vagonaroj. Etaj policanoj staris apude, kaj estis cxial malfacile elekti la plej interesan el tiom da interesaj ludiloj. Baldaux mi rimarkis knabineton apud mi. Cxiel sxi tre similis al mia fratino, kaj tial mi decidis elekti tian ludilon, kia estos elektita plej frue de la nekonata knabineto. Mi atendis trankvile, kaj ecx legis unu aux du pagxojn de miaj jxus acxetitaj gazetoj kaj tagjxurnaloj. Fine la beleta infano estis rigardinta preskaux cxiom de la ludiloj kiuj okupis la tablojn, dum la kompatinda servistino lace sxin sekvis. Tiam la knabineto kriis "Ho, kiel beleta pupodomo! Estas litoj en la dormocxambroj; legomoj kaj rostita viando, faritaj el papero, kusxas sur la tablo en la mangxo-cxambro; kaj mi vidas tie pupon, kiu certe jxus faris la teon, kaj estas elversxonta gxin en tiujn tasetojn!" Tuj mi faris decidon laux la plezuro de la knabineto, kaj baldaux la pupodomo estis acxetita por mia fratineto.